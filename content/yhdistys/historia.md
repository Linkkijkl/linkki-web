+++
title = "Historia"
description = "Linkin historia"
keywords = ["hallitus", "historia", "perustaminen"]
+++

## Perustaminen
#### Linkin perustamisesta

Tähän päivään 30.3.2006 mennessä on ehtinyt tapahtua paljon uuden
ainejärjestömme suhteen. Kaikki ei suinkaan ole ollut näkyvää, kuten
viime aikoina opiskelijatilaan hankitut uudet kalusteet ja
tietokoneet. Suurin osa on ollut taustatyötä tämän kaiken
mahdollistamiseksi.

Tietoteknikkojen ainejärjestön perustaminen on ollut useana vuonna
esillä, mutta oman opiskelijatilan hankkimista lähemmäksi sitä ei ole
tätä aiemmin päästy. Varsinaiseen perustamiseen johtaneet tapahtumat
lähtivät liikkeelle paikassa, jossa parhaat ideat aina syntyvät, eli
saunaillassa muutaman saunaoluen vauhdittamana. Keväällä 2005
Nanosaunalla olleessa saunaillassa pohdittiin millaisia edellytyksiä
omalle ainejärjestölle olisi ja millaisella aikataululla sen saisi
toteutettua. Todettuamme viimeisten löylyjen jälkeen, että
ainejärjestölle olisi varmasti kysyntää, päätimme jatkaa asian
suunnittelua myös saunatiloista poistuttuamme. Kuitenkin kesä tuli
nopeammin kuin arvasimmekaan ja ihmiset ehtivät kadota kesäniityille
kirmaamaan ja ehkäpä myös pikkupikkubikineihin verhoutuneita neitoja
tiiraamaan, joten varsinaiset toimenpiteet jäivät odottamaan syksyä.

Syyslukukautta ehti kulua muutamia viikkoja ja kun saimme huomata,
että tietotekniikan fuksit olivat aktiivisimpia aikoihin, totesimme
oman ainejärjestön ajan koittaneen. Viimeisen sysäyksen ainejärjestön
perustaminen sai jälleen kerran saunaillassa, jossa fuksit
ihmettelivät todenteolla oman ainejärjestön puutetta. Tästä
motivoituneena perustamista ajamaan päättivät alkaa minä Kari Aho,
Jani Lehtinen, Matti Lehtinen ja Jaakko Kaski. Fuksisaunan jälkeen
aloimmekin paiskia hommia todenteolla ja nyt ei edes tarvittu
saunailtoja ideoiden syntymiseen. Asiat johtivatkin pian
neuvotteluihin tietotekniikan laitoksen ja Ynnä ry:n kanssa, ja kun
kaikki tahot näyttivät vihreää valoa projektille, oli homma enää
opiskelijoiden kiinnostuksesta kiinni. Kiinnostuksen selvittämiseksi
järjestettiin korppikysely, joka tuottikin odottamamme vastauksen,
ainejärjestön perustamista toivottiin.

Virallisesti ainejärjestön perustamista ja ensimmäistä virallista
Linkki Jyväskylä ry:n hallitusta juhlistettiin kuohuviinien kera
16.2.2006. Tuon kyseisen päivän jälkeen hallitus onkin tehnyt hommia
niska limassa Linkin eteen, jotta saisimme asiat siihen kuntoon, että
jäsenyyksiä voitaisiin alkaa ottamaan vastaan. Virallisesti tuo päivä
on ensi viikolla avajaistapahtuman yhteydessä
(4.-6.4.2006). Avajaistapahtuman jälkeen onkin vuorossa Linkin
historian ensimmäinen kevätkokous, joka järjestetään nanosaunalla,
paikassa josta tämä kaikki sai alkunsa. Nähtäväksi jää millaisia
ideoita tällä kertaa syntyy…

Linkki Jyväskylä ry:n vpj. Kari Aho
