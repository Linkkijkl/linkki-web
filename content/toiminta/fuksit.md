+++
title = "Uuden opiskelijan (fuksin) opas"
description = ""
keywords = ["fuksit"]
url = "fuksit"
+++

Tervetuloa Jyväskylään opiskelemaan tietojenkäsittelytiedettä!
Virallisen ohjeistuksen ja tämän sivun lisäksi kannattaa lukea
[matemaattis-luonnontieteellinen vaihtoehtoinen opinto-opas (VOpas)](https://www.jyu.fi/fi/file/vopas2024).
Esimerkiksi Linkin tutorien esittelyt löydät VOppaasta.

> "VOpas on ehkä merkittävin – joka tapauksessa menestyksekkäin kirja,
> jonka Jyväskylän Yliopiston matemaattis-luonnontieteellinen tiedekunta
> on koskaan julkaissut. Vaikka se sisältääkin epävarmuuksia,
> vanhanaikaisuuksia ja ehkä suoranaisia ristiriitoja, on se kuitenkin
> korvaamaton apu uuden fuksin hapuillessa elämänlankojaan
> korkeakouluelämän myllerryksessä."

## Lyhyt muistilista

**Muistakaa**:

- ottaa opiskelupaikka vastaan ja ilmoittautua läsnäolevaksi
[Opintopolussa](https://opintopolku.fi)
- maksaa YTHS-maksu ja hakea tukia [OmaKelassa](https://oma.kela.fi/)
- hakea asuntoa esimerkiksi [KOASilta](https://www.koas.fi/) tai
[Soihdulta](https://soihtu.fi/asuminen/)
- hankkia opiskelijakortti ([Frank](https://www.frank.fi/)/[Slice](https://slice.fi/fi)/[Kide.app](https://kide.app/student-card)/[Pivo](https://pivo.fi/palvelut/opiskelijakortti/)/[fyysinen](https://www.frank.fi/opiskelijakortti/))

## Opintojen alku

Opintosi alkavat elokuun lopussa nimenhuutotilaisuudella
[Agora-rakennuksessa](https://www.openstreetmap.org/way/87950403).
Tätä seuraava nk. orientaatioviikko on täynnä
sekä yliopiston, että ainejärjestön järjestämää ohjelmaa, jonka
tarkoituksena on tutustuttaa juuri Sinut, uusi opiskelija,
akateemiseen maailmaan.

## Mikä ainejärjestö?

Ainejärjestöt ovat kunkin oppiaineen opiskelijoista koostuvia
yhdistyksiä, jotka tekevät edunvalvontaa, järjestävät erilaisia
kulttuuri-, työelämä- ja huvitapahtumia sekä edistävät oppiaineen
opiskelijoiden yhteisöllisyyttä ja työllistymistä.

Linkki Jyväskylä ry (tuttavallisemmin Linkki) on
tietojenkäsittelytieteen, tietotekniikan sekä koulutusteknologian
pääaine-, sivuaine- ja jatko-opiskelijoiden ikioma
ainejärjestö. Linkkiin liittyminen on ilmaista ja liittymällä saat
edunvalvontaa, tapahtumia, [alennuksia yhteistyökumppaneilta](/jäsenedut/)
Linkki-tarralla sekä maksutonta kahvia [Kattilassa](/kattila/).
Linkin hakulomakkeeseen löydät [etusivulta](/).
